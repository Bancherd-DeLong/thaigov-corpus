รัฐบาลไทย-ข่าวทำเนียบรัฐบาล-สรุปข่าวการประชุมคณะรัฐมนตรี  23 พฤษภาคม 2560







                                วันพุธที่ 24 พฤษภาคม 2560                              





    10,449  





      พิมพ์    
     
    
















   สรุปข่าวการประชุมคณะรัฐมนตรี  23 พฤษภาคม 2560
 

   พลเอก ประยุทธ์  จันทร์โอชา นายกรัฐมนตรี เป็นประธานการประชุมคณะรัฐมนตรี 





http://www.thaigov.go.th
 
วันนี้ (23 พฤษภาคม 2560)  เวลา 09.00 น. ณ ห้องประชุม 501 ตึกบัญชาการ 1 ทำเนียบรัฐบาล  พลเอก ประยุทธ์  จันทร์โอชา นายกรัฐมนตรี เป็นประธานการประชุมคณะรัฐมนตรี
ภายหลังเสร็จสิ้นการประชุม พลโท สรรเสริญ แก้วกำเนิด โฆษกประจำสำนักนายกรัฐมนตรี  พร้อมด้วย พันเอก อธิสิทธิ์ ไชยนุวัติ และพันเอกหญิง ทักษดา สังขจันทร์  ผู้ช่วยโฆษกประจำสำนักนายกรัฐมนตรี  ได้ร่วมแถลงผลการประชุมคณะรัฐมนตรี  ซึ่งสรุปสาระสำคัญดังนี้
 




กฎหมาย



 

1.       เรื่อง     ร่างพระราชกำหนดเรือไทย พ.ศ. .... และร่างพระราชกำหนดการเดินเรือ พ.ศ. ....
2.       เรื่อง     ร่างประกาศกระทรวงการคลัง เรื่อง ลดอัตราและยกเว้นภาษีสรรพสามิต (ฉบับที่ ...)
3.       เรื่อง     ร่างพระราชกฤษฎีกาจัดตั้งองค์การมหาชน (ฉบับที่ ..) พ.ศ. .... ขององค์การมหาชน จำนวน 8 แห่ง
4.       เรื่อง     ร่างกฎกระทรวงกำหนดท่าหรือที่ สนามบินศุลกากร ทางอนุมัติ ด่านพรมแดน และด่านศุลกากร (ฉบับที่ ..) พ.ศ. .... (ด่านศุลกากรเชียงของ)
5.       เรื่อง     ร่างกฎกระทรวงการจัดสวัสดิการสังคมที่เกี่ยวกับการป้องกันและแก้ไขปัญหาการตั้งครรภ์ในวัยรุ่น พ.ศ. ....
6.       เรื่อง     ร่างกฎกระทรวงสถานีบริการก๊าซปิโตรเลียมเหลว พ.ศ. ....
7.       เรื่อง     ร่างกฎกระทรวงควบคุมสถานประกอบกิจการที่เป็นอันตรายต่อสุขภาพ พ.ศ. ....
8.       เรื่อง     ร่างกฎกระทรวงแบ่งส่วนราชการสำนักงานปลัดกระทรวง กระทรวงสาธารณสุขพ.ศ. ....
9.       เรื่อง     ร่างกฎกระทรวงกำหนดบุคคลอื่นที่ได้รับการสงเคราะห์ พ.ศ. ....
10.      เรื่อง     ร่างระเบียบกระทรวงการคลังว่าด้วยการเบิกเงินช่วยเหลือการศึกษาบุตรของข้าราชการซี่งมีตำแหน่งหน้าที่ประจำอยู่ในต่างประเทศ พ.ศ. ....
 



เศรษฐกิจ- สังคม



 
11.      เรื่อง     ขอความเห็นชอบแผนแม่บทเพื่อพัฒนาเกษตรกรรม พ.ศ. 2560 – 2564
 



ต่างประเทศ



 
12.      เรื่อง     พิธีสารเพื่อแก้ไขความตกลงความเป็นหุ้นส่วนทางเศรษฐกิจที่ใกล้ชิดกันยิ่งขึ้นไทย – นิวซีแลนด์
13.      เรื่อง     กรอบการเจรจาสนธิสัญญาว่าด้วยการส่งผู้ร้ายข้ามแดน  สนธิสัญญาว่าด้วยการโอนตัวผู้ต้องคำพิพากษาและความร่วมมือในการบังคับให้เป็นไปตามคำพากษาคดีอาญาและ                         สนธิสัญญาว่าด้วยความช่วยเหลือซึ่งกันและกันในเรื่องทางอาญา 
14.      เรื่อง     ขออนุมัติการจัดทำและลงนามร่างแผนความร่วมมือด้านวิทยาศาสตร์และเทคโนโลยี ปี 2560 – 2562 ระหว่างกระทรวงวิทยาศาสตร์และเทคโนโลยีแห่ง                                                   ราชอาณาจักรไทยกับกระทรวงวิทยาศาสตร์และเทคโนโลยีแห่งสาธารณรัฐอินเดีย
15.      เรื่อง     ขออนุมัติการลงนามในแถลงการณ์ร่วมว่าด้วยความร่วมมือด้านการป้องกัน ยับยั้งและขจัดการทำประมงผิดกฎหมาย ขาดการรายงาน และไร้การควบคุมระหว่างกระทรวง                               เกษตรและสหกรณ์แห่งราชอาณาจักรไทยและกระทรวงเกษตร ป่าไม้   และประมงแห่งประเทศญี่ปุ่น
16.      เรื่อง     (ร่าง) แผนที่นำทางการลดก๊าซเรือนกระจกของประเทศ ปี พ.ศ. 2564–2573  (Thailand’s Nationally Determined Contribution Roadmap on  Mitigation 2021–2030)
 



แต่งตั้ง



 
17.      เรื่อง     การแต่งตั้งกรรมการผู้ทรงคุณวุฒิในคณะกรรมการส่งเสริมคุณธรรมแห่งชาติ  ตาม ระเบียบสำนักนายกรัฐมนตรีว่าด้วยการส่งเสริมคุณธรรมแห่งชาติ พ.ศ. 2550
18.      เรื่อง     การโอนข้าราชการมาแต่งตั้งให้ดำรงตำแหน่งผู้ตรวจราชการพิเศษประจำสำนักนายกรัฐมนตรี (สำนักนายกรัฐมนตรี)
19.      เรื่อง     การแต่งตั้งข้าราชการพลเรือนสามัญให้ดำรงตำแหน่งประเภทบริหารระดับสูง     (กระทรวงยุติธรรม)
20.      เรื่อง     การแต่งตั้งผู้รักษาราชการแทนรัฐมนตรีว่าการกระทรวงดิจิทัลเพื่อเศรษฐกิจและสังคม
 
*******************
สำนักโฆษก   สำนักเลขาธิการนายกรัฐมนตรี โทร. 0 2288-4396
 
 



กฎหมาย



 
1. เรื่อง ร่างพระราชกำหนดเรือไทย พ.ศ. .... และร่างพระราชกำหนดการเดินเรือ พ.ศ. ....
                   คณะรัฐมนตรีมีมติอนุมัติตามที่กระทรวงคมนาคม (คค.) เสนอ ดังนี้
                   1. อนุมัติหลักการร่างพระราชกำหนดเรือไทย พ.ศ. .... และร่างพระราชกำหนดการเดินเรือ พ.ศ. .... รวม 2 ฉบับ และให้ส่งสำนักงานคณะกรรมการกฤษฎีกาตรวจพิจารณาเป็นเรื่องด่วนโดยให้พิจารณาความเหมาะสมของรูปแบบในการตรากฎหมายด้วย แล้วดำเนินการต่อไปได้
                   2. อนุมัติให้ถอนร่างพระราชกำหนดแก้ไขเพิ่มเติมพระราชบัญญัติเรือไทย พุทธศักราช 2481 พ.ศ. .... และร่างพระราชกำหนดแก้ไขเพิ่มเติมพระราชบัญญัติการเดินเรือในน่านน้ำไทย พระพุทธศักราช 2456 พ.ศ. ....รวม 2 ฉบับ ตามมติคณะรัฐมนตรี (7 มีนาคม 2560) ที่อยู่ระหว่างการพิจารณาของสำนักงานคณะกรรมการกฤษฎีกา
                   สาระสำคัญของร่างพระราชกำหนดฯ ทั้ง 2 ฉบับ เป็นการปรับปรุงแก้ไขกฎหมายว่าด้วยเรือไทยและกฎหมายว่าด้วยการเดินเรือในน่านน้ำไทยทั้งระบบ โดยมีการปรับปรุงโครงสร้างของกฎหมายตามหลักการเรื่องรัฐเจ้าของธง (Flag State Jurisdiction) กำหนดบทบัญญัติเรื่องการกำกับดูแลกองเรือไทย ระบบทะเบียนเรือไทย การจดทะเบียนเรือไทย การโอนกรรมสิทธิ์เรือไทย การตรวจสภาพเรือไทย การจัดการความปลอดภัยและการรักษาความปลอดภัยของเรือและอุปกรณ์ประจำเรือ การจดทะเบียนจำนองและบุริมสิทธิเหนือเรือไทย การจำนองเรือที่อยู่ระหว่างการต่อ สิทธิ หน้าที่ และความรับผิดชอบของเรือไทย รวมถึงคนประจำเรือและการจัดคนเข้าทำการในเรือ และปรับปรุงโครงสร้างของกฎหมายตามหลักการเรื่องรัฐชายฝั่ง (Coastal State Jurisdiction) และรัฐเมืองท่า (Port State Jurisdiction) ให้มีความทันสมัย เป็นไปตามมาตรฐานสากลและสอดคล้องกับสภาวการณ์ในปัจจุบัน
 
2. เรื่อง ร่างประกาศกระทรวงการคลัง เรื่อง ลดอัตราและยกเว้นภาษีสรรพสามิต (ฉบับที่ ...)
                   คณะรัฐมนตรีมีมติอนุมัติในหลักการร่างประกาศกระทรวงการคลัง เรื่อง ลดอัตราและยกเว้นภาษีสรรพสามิต (ฉบับที่ ...) ตามที่กระทรวงการคลัง (กค.) เสนอ และให้ส่งคณะกรรมการตรวจสอบร่างกฎหมายและร่างอนุบัญญัติที่เสนอคณะรัฐมนตรีตรวจพิจารณา แล้วดำเนินการต่อไปได้
                   สาระสำคัญของร่างประกาศ
                   1. กำหนดให้จัดเก็บภาษีสรรพสามิตจากน้ำมันหล่อลื่น และน้ำมันที่คล้ายกัน ทั้งนี้ เฉพาะที่มีคุณสมบัติตามที่อธิบดีประกาศกำหนด ในอัตราตามปริมาณลิตรหรือกิโลกรัมละ    
5 บาท
                   2. กำหนดให้ยกเว้นภาษีสรรพสามิตสำหรับน้ำมันหล่อลื่น และน้ำมันที่คล้ายกันที่ผลิตจากน้ำมันหล่อลื่น และน้ำมันที่คล้ายกันที่ใช้แล้ว ทั้งนี้ เฉพาะที่มีคุณสมบัติตามที่อธิบดีประกาศกำหนด และเป็นไปตามหลักเกณฑ์ และเงื่อนไขที่อธิบดีประกาศกำหนด
                   3. กำหนดให้ยกเว้นภาษีสรรพสามิตสำหรับน้ำมันหล่อลื่นและน้ำมันที่คล้ายกันตามข้อ 1 ที่นำไปใช้เป็นวัตถุดิบในการผลิตสิ่งของอื่น ทั้งนี้ ตามหลักเกณฑ์ และเงื่อนไขที่อธิบดีประกาศกำหนด
                   4. กำหนดให้ยกเว้นภาษีสรรพสามิตสำหรับน้ำมันหล่อลื่น และน้ำมันที่คล้ายกันที่ไม่มีคุณสมบัติ    ตามข้อ 1 หรือไม่มีคุณสมบัติและไม่เป็นไปตามหลักเกณฑ์ที่กำหนดในข้อ 2
 
3. เรื่อง  ร่างพระราชกฤษฎีกาจัดตั้งองค์การมหาชน (ฉบับที่ ..) พ.ศ. .... ขององค์การมหาชน จำนวน 8 แห่ง 
                   คณะรัฐมนตรีมีมติอนุมัติหลักการร่างพระราชการกฤษฎีกาจัดตั้งองค์การมหาชน (ฉบับที่ ..) พ.ศ. .... ขององค์การมหาชน จำนวน 8 ฉบับ ตามที่สำนักงาน ก.พ.ร. เสนอ  ดังนี้
                   1. ร่างพระราชกฤษฎีกาจัดตั้งโรงพยาบาลบ้านแพ้ว  (องค์การมหาชน) (ฉบับที่ ..) พ.ศ. ....
                   2. ร่างพระราชกฤษฎีกาจัดตั้งศูนย์มานุษยวิทยาสิรินธร  (องค์การมหาชน) (ฉบับที่ ..) พ.ศ. ....
                   3. ร่างพระราชกฤษฎีกาจัดตั้งสถาบันเทคโนโลยีนิวเคลียร์แห่งชาติ  (องค์การมหาชน) (ฉบับที่ ..) พ.ศ. ....
                   4. ร่างพระราชกฤษฎีกาจัดตั้งสถาบันสารสนเทศทรัพยากรน้ำ  (องค์การมหาชน) (ฉบับที่ ..) พ.ศ. ....
                   5. ร่างพระราชกฤษฎีกาจัดตั้งสถาบันรับรองคุณภาพสถานพยาบาล (องค์การมหาชน) (ฉบับที่ ..) พ.ศ. ....
                   6. ร่างพระราชกฤษฎีกาจัดตั้งสำนักงานพัฒนาธุรกรรมทางอิเล็กทรอนิกส์ (องค์การมหาชน) (ฉบับที่ ..) พ.ศ. ....
                   7. ร่างพระราชกฤษฎีกาจัดตั้งสถาบันคุณวุฒิวิชาชีพ  (องค์การมหาชน) (ฉบับที่ ..) พ.ศ. ....
                   8. ร่างพระราชกฤษฎีกาจัดตั้งศูนย์ความเป็นเลิศด้านชีววิทยาศาสตร์  (องค์การมหาชน) (ฉบับที่ ..) พ.ศ. ....
และให้ส่งสำนักงานคณะกรรมการกฤษฎีกาตรวจพิจารณาแล้วดำเนินการต่อไปได้ 
                   สาระสำคัญของร่างพระราชกฤษฎีกาที่สำนักงาน ก.พ.ร. เสนอ จำนวน 8 ฉบับ  เป็นการปรับปรุงองค์ประกอบของคณะกรรมการ  แก้ไขเพิ่มเติมอำนาจหน้าที่ของคณะกรรมการ โดยให้คณะกรรมการมีอำนาจแต่งตั้งคณะกรรมการตรวจสอบ  รวมทั้งแก้ไขเพิ่มเติมคุณสมบัติและลักษณะต้องห้ามของผู้อำนวยการ เจ้าหน้าที่ และลูกจ้างขององค์การ  เพื่อให้สอดคล้องกับพระราชบัญญัติองค์การมหาชน  พ.ศ. 2542  ซึ่งแก้ไขเพิ่มเติมโดยพระราชบัญญัติองค์การมหาชน  (ฉบับที่ 2) พ.ศ. 2559 ที่กำหนดให้องค์การมหาชนทุกแห่งเสนอร่างพระราชกฤษฎีกาเพื่อแก้ไขเพิ่มเติมพระราชกฤษฎีกาจัดตั้งองค์การมหาชนให้สอดคล้องกับพระราชบัญญัตินี้ไปยังคณะรัฐมนตรี ภายใน 180 วัน  นับแต่วันที่พระราชบัญญัตินี้ใช้บังคับ  (ใช้บังคับเมื่อวันที่ 9 กุมภาพันธ์ 2559   ครบกำหนด 180 วัน ในวันที่ 6 สิงหาคม 2559) หากดำเนินการไม่ทันตามกำหนด ให้ส่งร่างพระราชกฤษฎีกาจัดตั้งดังกล่าวให้สำนักงาน ก.พ.ร. ดำเนินการแทน และคณะกรรมการพัฒนาและส่งเสริมองค์การมหาชนได้พิจารณาร่างพระราชกฤษฎีการวม 8 ฉบับดังกล่าวแล้ว
 
4. เรื่อง ร่างกฎกระทรวงกำหนดท่าหรือที่ สนามบินศุลกากร ทางอนุมัติ ด่านพรมแดน และด่านศุลกากร (ฉบับที่ ..) พ.ศ. .... (ด่านศุลกากรเชียงของ)
                  คณะรัฐมนตรีมีมติอนุมัติหลักการร่างกฎกระทรวงกำหนดท่าหรือที่ สนามบินศุลกากร ทางอนุมัติ ด่านพรมแดน และด่านศุลกากร (ฉบับที่ ..) พ.ศ. .... (ด่านศุลกากรเชียงของ) ตามที่กระทรวงการคลัง (กค.) เสนอ และให้ส่งสำนักงานคณะกรรมการกฤษฎีกาตรวจพิจารณา แล้วดำเนินการต่อไปได้
                 สาระสำคัญของร่างกฎกระทรวง
                 แก้ไขที่ทำการด่านศุลกากรเชียงของ ไปตั้งอยู่ที่อาคารที่ทำการด่านศุลกากรเชียงของแห่งใหม่ เลขที่ 78 หมู่ที่ 9 ตำบลเวียง อำเภอเชียงของ จังหวัดเชียงราย โดยแก้ไขเพิ่มเติมความในลำดับที่ 3 ของข้อ 4 ของกฎกระทรวงกำหนดท่าหรือที่ สนามบินศุลกากร ทางอนุมัติ ด่านพรมแดน และด่านศุลกากร พ.ศ. 2553 ซึ่งแก้ไขเพิ่มเติมโดยกฎกระทรวงกำหนดท่าหรือที่ สนามบินศุลกากร ทางอนุมัติ ด่านพรมแดน และด่านศุลกากร (ฉบับที่ 4) พ.ศ. 2555 และกฎกระทรวงกำหนดท่าหรือที่  สนามบินศุลกากร ทางอนุมัติ  ด่านพรมแดน และด่านศุลกากร (ฉบับที่ 8) พ.ศ. 2558  เพื่อกำหนดที่ตั้งด่านศุลกากรและทางอนุมัติของด่านศุลกากรเชียงของแห่งใหม่
 
5. เรื่อง ร่างกฎกระทรวงการจัดสวัสดิการสังคมที่เกี่ยวกับการป้องกันและแก้ไขปัญหาการตั้งครรภ์ในวัยรุ่น พ.ศ. ....
                   คณะรัฐมนตรีมีมติอนุมัติหลักการร่างกฎกระทรวงการจัดสวัสดิการสังคมที่เกี่ยวกับการป้องกันและแก้ไขปัญหาการตั้งครรภ์ในวัยรุ่น พ.ศ. .... ตามที่กระทรวงการพัฒนาสังคมและความมั่นคงของมนุษย์ (พม.) เสนอ และให้ส่งสำนักงานคณะกรรมการกฤษฎีกาตรวจพิจารณาและดำเนินการต่อไปได้                
                   สาระสำคัญของร่างกฎกระทรวง
                   1. กฎกระทรวงนี้ให้ใช้บังคับเมื่อพ้นกำหนดเก้าสิบวันนับแต่วันประกาศในราชกิจจานุเบกษาเป็นต้นไป
                   2. ให้ พม. ส่งเสริมสนันสนุนสร้างเครือข่ายเพื่อเป็นแกนนำป้องกัน แก้ไข และเฝ้าระวังปัญหาการตั้งครรภ์ในวัยรุ่น พร้อมทั้งสนับสนุนเงินหรือทรัพยากรอื่นจากกองทุนหรือเงินอุดหนุน
                   3. ให้ พม. ส่งเสริมสนับสนุนให้ได้รับข้อมูลข่าวสารและความรู้ รวมถึงบริการและสวัสดิการทางสังคมต่าง ๆ เพื่อประโยชน์ในการทำหน้าที่ประสานงานและเฝ้าระวัง ซึ่งหน่วยงานของรัฐและหน่วยงานของเอกชนสามารถขอรับเงินหรือทรัพยากรอื่นจากกองทุนหรือเงินอุดหนุนได้
                   4. ให้ พม. จัดให้มีการให้คำปรึกษา จัดหาที่พัก จัดหาครอบครัวทดแทน ประสานจัดให้มีการฝึกอบรมอาชีพ ประชาสัมพันธ์ข้อมูลเกี่ยวกับการบริการสวัสดิการทั้งหมด และมีการประสานกับองค์กรปกครองส่วนท้องถิ่นเพื่อช่วยเหลือวัยรุ่นที่ตั้งครรภ์
                   5. ให้ พม. จัดให้มีการพัฒนาศักยภาพของเจ้าหน้าที่ที่เกี่ยวข้องและมีการบูรณาการความร่วมมือระหว่างหน่วยงานภายในกระทรวง
 
6. เรื่อง ร่างกฎกระทรวงสถานีบริการก๊าซปิโตรเลียมเหลว พ.ศ. ....
                  คณะรัฐมนตรีมีมติเห็นชอบร่างกฎกระทรวงสถานีบริการก๊าซปิโตรเลียมเหลว พ.ศ. .... ที่สำนักงานคณะกรรมการกฤษฎีกาตรวจพิจารณาแล้ว ตามที่กระทรวงพลังงาน (พน.) เสนอ และให้ดำเนินการต่อไปได้
                   สาระสำคัญของร่างกฎกระทรวง
                   1. กำหนดให้ถังเก็บและจ่ายก๊าซปิโตรเลียมเหลวต้องเป็นแบบฝังไว้ในดิน
                   2. กำหนดลักษณะและระยะปลอดภัยของสถานีบริการก๊าซปิโตรเลียมเหลวต้องตั้งห่างจากสถานที่ สำคัญตามที่กฎหมายกำหนด
                   3. กำหนดการตั้งถังเก็บและจ่ายก๊าซปิโตรเลียมเหลว ตู้จ่ายก๊าซปิโตรเลียมเหลว ระบบท่อและอุปกรณ์ ให้เป็นไปตามที่กำหนดไว้ในกฎกระทรวง
                   4. กำหนดวิธีการบรรจุก๊าซโดยต้องบรรจุลงในถังก๊าซปิโตรเลียมเหลวรถยนต์ตามกฎหมายว่าด้วยรถยนต์ หรือกฎหมายว่าด้วยการขนส่งทางบก
                   5. กำหนดวิธีการป้องกันและระงับอัคคีภัย รวมถึงให้สถานีบริการก๊าซปิโตรเลียมเหลวต้องจัดให้มีพนักงานที่ผ่านการฝึกอบรมผู้ปฏิบัติงาน
                   6. กำหนดบทเฉพาะกาล ให้สถานีบริการก๊าซปิโตรเลียมเหลวที่ได้รับใบอนุญาตประกอบกิจการไว้แล้ว ก่อนวันที่กฎกระทรวงนี้ใช้บังคับ ได้รับการยกเว้นไม่ต้องปฏิบัติตามข้อกำหนดที่ได้กำหนดไว้ในร่างกฎกระทรวงนี้ และในกรณีการติดตั้งป้ายข้อความและเครื่องดับเพลิงต้องปฏิบัติให้ถูกต้องภายใน 180 วัน นับแต่วันที่กฎกระทรวงใช้บังคับ
                   7. กำหนดให้เขตสถานีบริการก๊าซปิโตรเลียมเหลวที่ได้รับใบอนุญาตประกอบกิจการก่อนวันที่กฎกระทรวงนี้ใช้บังคับ ให้ถือว่าเป็นเขตสถานีบริการก๊าซปิโตรเลียมเหลวตามกฎกระทรวงนี้
  
7. เรื่อง ร่างกฎกระทรวงควบคุมสถานประกอบกิจการที่เป็นอันตรายต่อสุขภาพ พ.ศ. ....
                   คณะรัฐมนตรีมีมติเห็นชอบร่างกฎกระทรวงควบคุมสถานประกอบกิจการที่เป็นอันตรายต่อสุขภาพ พ.ศ. .... ที่สำนักงานคณะกรรมการกฤษฎีกาตรวจพิจารณาแล้ว  ตามที่กระทรวงสาธารณสุข (สธ.) เสนอ และให้ดำเนินการต่อไปได้
                   สาระสำคัญของร่างกฎกระทรวง
                   1. ให้ยกเลิกกฎกระทรวงกำหนดหลักเกณฑ์ วิธีการ และมาตรการในการควบคุมสถานประกอบกิจการที่เป็นอันตรายต่อสุขภาพ พ.ศ. 2545
                   2. กำหนดให้สถานประกอบกิจการปฏิบัติให้เป็นไปตามค่ามาตรฐานมลพิษต้องตั้งอยู่ห่างจากศาสนสถาน โรงพยาบาล สถานศึกษา สถานเลี้ยงเด็ก สถานดูแลผู้สูงอายุ หรือผู้ป่วยพักฟื้นหรือผู้พิการ หรือสถานที่อื่นใดที่ต้องมีการคุ้มครองสุขภาพของประชาชนเป็นพิเศษ
                   3. กำหนดให้อาคารต้องเป็นอาคารที่มีความมั่นคง แข็งแรง ต้องจัดให้มีระบบการจัดแสงสว่าง และการระบายอากาศ มีห้องน้ำและห้องส้วมตามแบบที่กำหนด มีการเก็บรวบรวม หรือกำจัดมูลฝอยที่ถูกสุขลักษณะ  ต้องดูแลมิให้มีน้ำท่วมขังบริเวณสถานประกอบกิจการและจัดให้มีการระบายน้ำหรือการดำเนินการอย่างใด ๆ ด้วยวิธีที่เหมาะสม มีการป้องกันและกำจัดแมลงและสัตว์ที่เป็นพาหะนำโรคให้ถูกต้องตามหลักวิชาการ รวมทั้งโรงอาหารหรือห้องครัวต้องดำเนินการให้ถูกต้องตามหลักสุขาภิบาลอาหาร และจัดวางสิ่งของให้เป็นระเบียบเรียบร้อย ปลอดภัย เป็นสัดส่วน และดูแลรักษาความสะอาดให้ถูกต้องตามสุขลักษณะและอนามัย
                   4. กำหนดให้สถานประกอบกิจการต้องจัดให้มีน้ำดื่มสะอาดที่มีคุณภาพไม่ต่ำกว่าเกณฑ์คุณภาพน้ำบริโภคของกรมอนามัย ต้องมีมาตรการความปลอดภัยในการทำงานและปฏิบัติให้เป็นไปตามกฎหมายว่าด้วย  ความปลอดภัย อาชีวอนามัย และสภาพแวดล้อมในการทำงาน และกฎหมายอื่นที่เกี่ยวข้อง
                   5. กำหนดให้สถานประกอบกิจการที่มีการดำเนินการเกี่ยวกับวัตถุอันตรายต้องมีสถานที่ที่ปลอดภัยสำหรับเก็บรักษาวัตถุอันตราย หรือสิ่งของที่อาจก่อให้เกิดอันตรายหรืออัคคีภัยได้ง่ายไว้โดยเฉพาะตามกฎหมายว่าด้วยวัตถุอันตราย และกฎหมายอื่นที่เกี่ยวข้อง และต้องจัดให้มีที่ชำระร่างกายฉุกเฉินและที่ล้างตาฉุกเฉินตามความจำเป็นและเหมาะสมกับคุณสมบัติของสารเคมี วัตถุอันตราย หรือสิ่งอื่นใดอันอาจเป็นอันตรายต่อสุขภาพ และขนาดของการประกอบกิจการตามที่กำหนดไว้ในกฎหมายว่าด้วยโรงงาน กฎหมายว่าด้วยวัตถุอันตรายและกฎหมายอื่นที่เกี่ยวข้อง
                   6. กำหนดให้สถานประกอบกิจการต้องจัดให้มีการตรวจสุขภาพผู้ปฏิบัติงานตามกฎหมายว่าด้วยความปลอดภัย อาชีวอนามัย และสภาพแวดล้อมในการทำงาน    
 
8. เรื่อง ร่างกฎกระทรวงแบ่งส่วนราชการสำนักงานปลัดกระทรวง กระทรวงสาธารณสุข พ.ศ. ....
                   คณะรัฐมนตรีมีมติรับทราบร่างกฎกระทรวงแบ่งส่วนราชการสำนักงานปลัดกระทรวง กระทรวงสาธารณสุข พ.ศ. .... ที่สำนักงานคณะกรรมการกฤษฎีกาตรวจพิจารณา และให้สำนักเลขาธิการคณะรัฐมนตรีส่งร่างกฎกระทรวงดังกล่าวให้รัฐมนตรีว่าการกระทรวงสาธารณสุขลงนาม และประกาศในราชกิจจานุเบกษาต่อไป
                   สาระสำคัญของร่างกฎกระทรวง
                   ปรับปรุงกฎกระทรวงแบ่งส่วนราชการสำนักงานปลัดกระทรวง กระทรวงสาธารณสุข พ.ศ. 2552 ซึ่งแก้ไขเพิ่มเติมโดยกฎกระทรวงแบ่งส่วนราชการสำนักงานปลัดกระทรวง กระทรวงสาธารณสุข (ฉบับที่ 2) พ.ศ. 2556 ดังนี้
  




การแบ่งส่วนราชการเดิม
การแบ่งส่วนราชการที่ขอปรับปรุง


ราชการบริหารส่วนกลาง
			(1) สำนักบริหารกลาง
			(2) ศูนย์เทคโนโลยีสารสนเทศและการสื่อสาร
			(3) สถาบันพระบรมราชชนก
			(4) สำนักการพยาบาล
			(5) สำนักตรวจและประเมินผล
			(6) สำนักนโยบายและยุทธศาสตร์
			(7) สำนักบริหารการสาธารณสุข
ราชการบริหารส่วนกลาง
			(1) กองกลาง
			(2) กองกฎหมาย
			(3) กองการต่างประเทศ
			(4) กองการพยาบาล
			(5) กองตรวจราชการ
			(6) กองบริหารการคลัง
			(7) กองบริหารการสาธารณสุข
			(8) กองบริหารทรัพยากรบุคคล
			(9) กองยุทธศาสตร์และแผนงาน
			(10) กองเศรษฐกิจสุขภาพและหลักประกันสุขภาพ
			(11) กองสาธารณสุขฉุกเฉิน
			(12) ศูนย์เทคโนโลยีสารสนเทศและการสื่อสาร
			(13) สถาบันพระบรมราชชนก


ราชการบริหารส่วนภูมิภาค
			(1) สำนักงานสาธารณสุขจังหวัด
			(2) สำนักงานสาธารณสุขอำเภอ
ราชการบริหารส่วนภูมิภาค
			(1) สำนักงานสาธารณสุขจังหวัด
			(2) สำนักงานสาธารณสุขอำเภอ



 
9. เรื่อง ร่างกฎกระทรวงกำหนดบุคคลอื่นที่ได้รับการสงเคราะห์ พ.ศ. ....
                   คณะรัฐมนตรีมีมติอนุมัติหลักการร่างกฎกระทรวงกำหนดบุคคลอื่นที่ได้รับการสงเคราะห์ พ.ศ. ..... ตามที่กระทรวงยุติธรรม (ยธ.) เสนอ และให้ส่งสำนักงานคณะกรรมการกฤษฎีกาตรวจพิจารณา แล้วดำเนินการต่อไปได้
                   สาระสำคัญของร่างกฎกระทรวงฯ  เป็นการกำหนดให้พนักงานคุมประพฤติให้การสงเคราะห์ตามสมควรแก่บิดา มารดา ผู้ปกครอง หรือบุคคลที่เด็กหรือเยาวชนผู้ถูกคุมความประพฤติพักอาศัยอยู่ด้วย
 
10. เรื่อง  ร่างระเบียบกระทรวงการคลังว่าด้วยการเบิกเงินช่วยเหลือการศึกษาบุตรของข้าราชการซี่งมีตำแหน่งหน้าที่ประจำอยู่ในต่างประเทศ พ.ศ. ....
                    คณะรัฐมนตรีมีมติเห็นชอบในหลักการร่างระเบียบกระทรวงการคลังว่าด้วยการเบิกเงินช่วยเหลือการศึกษาบุตรของข้าราชการซี่งมีตำแหน่งหน้าที่ประจำอยู่ในต่างประเทศ         พ.ศ. ....ตามที่กระทรวงการคลัง (กค.) เสนอ และให้ส่งคณะกรรมการตรวจสอบร่างกฎหมายและร่างอนุบัญญัติที่เสนอคณะรัฐมนตรีตรวจพิจารณาแล้วดำเนินการต่อไปได้
                   สาระสำคัญของร่างเบียบกระทรวงการคลังฯ  เป็นการกำหนดหลักเกณฑ์ประเภท หลักสูตร อัตราและวิธีการเบิกจ่ายเงินสวัสดิการเกี่ยวกับการศึกษาของบุตรข้าราชการ ซึ่งมีตำแหน่งที่ประจำอยู่ในต่างประเทศ
 



เศรษฐกิจ- สังคม



 
11. เรื่อง ขอความเห็นชอบแผนแม่บทเพื่อพัฒนาเกษตรกรรม พ.ศ. 2560 – 2564
                    คณะรัฐมนตรีมีมติเห็นชอบตามที่สภาเกษตรกรแห่งชาติเสนอ ดังนี้
                   1. ร่างแผนแม่บทเพื่อพัฒนาเกษตรกรรม พ.ศ. 2560 - 2564
                   2. มอบหมายให้กระทรวงเกษตรและสหกรณ์เป็นเจ้าภาพหลักร่วมกับหน่วยงานที่เกี่ยวข้อง เช่น กระทรวงพาณิชย์ กระทรวงอุตสาหกรรม กระทรวงศึกษาธิการ กระทรวงทรัพยากรธรรมชาติและสิ่งแวดล้อม กระทรวงมหาดไทย เป็นต้น รับแผนแม่บทเพื่อพัฒนาเกษตรกรรม พ.ศ. 2560 - 2564 ไปบูรณาการร่วมกับแผนพัฒนาการเกษตร ในช่วงแผนพัฒนาเศรษฐกิจและสังคมแห่งชาติ ฉบับที่ 12 (พ.ศ. 2560 - 2564) ของกระทรวงเกษตรและสหกรณ์ และแผนของหน่วยงานต่าง ๆ ที่เกี่ยวข้องกับการพัฒนาการเกษตร เพื่อให้การขับเคลื่อนการพัฒนาการเกษตรของประเทศมีความเชื่อมโยงและสนับสนุนซึ่งกันและกัน นำไปสู่การทำให้ภาคเกษตรมีความเข้มแข็งและเกษตรกรพึ่งพาตนเองได้อย่างมั่นคงยั่งยืนในอนาคต และให้สภาเกษตรกรและหน่วยงานที่เกี่ยวข้องรับความเห็นของกระทรวงพาณิชย์ไปพิจารณาดำเนินการต่อไปด้วย
                   ทั้งนี้ ให้สำนักเลขาธิการคณะรัฐมนตรีส่งแผนแม่บทเพื่อพัฒนาเกษตรกรรม พ.ศ. 2560 - 2564 ให้คณะกรรมการเตรียมการยุทธศาสตร์ชาติทราบเพื่อใช้เป็นข้อมูลประกอบการพิจารณาดำเนินการเกี่ยวกับการเตรียมการยุทธศาสตร์ในส่วนที่เกี่ยวข้องต่อไป
                   ร่างแผนแม่บทเพื่อพัฒนาเกษตรกรรม พ.ศ. 2560 - 2564 มี วัตถุประสงค์ ดังนี้
                    1. กลุ่ม/องค์กรเกษตรกรสามารถพัฒนาดำเนินกิจกรรมตามแนวปรัชญาของเศรษฐกิจพอเพียงและดำเนินธุรกิจอเนกประสงค์ เช่น ธุรกิจสินเชื่อ รวมซื้อแปรรูป รวมขาย และกิจกรรมแนะนำงานฟาร์ม ให้บริการตามความต้องการของสมาชิก
                    2. เกษตรกรยากจนที่มีรายได้อยู่ใต้เส้นความจนมีรายได้เพิ่มขึ้นเพียงพอแก่การเลี้ยงชีพ
                    3. ทรัพยากรการผลิตทางการเกษตร โดยเฉพาะแหล่งน้ำเพื่อการเกษตรทั่วถึงและเพียงพอ คุณภาพดินได้รับการปรับปรุงเหมาะสมแก่การเกษตร ตลอดจนมีโอกาสเข้าถึงเครื่องจักรอุปกรณ์แปรรูป
                    4. เกษตรกรผู้ผลิตสินค้าเกษตรที่สำคัญทางเศรษฐกิจสามารถลดต้นทุน เพิ่มผลผลิตและพัฒนาคุณภาพผลิต รวมทั้งมีการขยายปริมาณแปรรูปและเกษตรอุตสาหกรรมเพิ่มมูลค่า
                    5. เกษตรกรได้รับสวัสดิการเกษตรกร โอกาสเข้าถึงและคุ้มครองสิทธิที่ดินทำกิน รับรู้ข้อมูลข่าวสารด้านการเกษตรประกอบการตัดสินใจ รวมทั้งการมีกองทุนรักษาเสถียรภาพราคาสินค้าเกษตร
                    ยุทธศาสตร์ ประกอบด้วย 4 ยุทธศาสตร์ ได้แก่ ยุทธศาสตร์ที่ 1 การพัฒนาทรัพยากรบุคคลและความเข้มแข็งขององค์กรเกษตรกร  ยุทธศาสตร์ที่ 2 การพัฒนาและคุ้มครองทรัพยากรการผลิตทางการเกษตร ยุทธศาสตร์ที่ 3 การพัฒนาประสิทธิภาพการผลิตและการรักษาเสถียรภาพด้านราคาสินค้าเกษตร ยุทธศาสตร์ที่ 4 การแก้ไขปัญหาหนี้สินภาคเกษตรและการสร้างความเข้มแข็งการบริหารจัดการด้านกองทุนการเกษตร
 



ต่างประเทศ



 
12. เรื่อง พิธีสารเพื่อแก้ไขความตกลงความเป็นหุ้นส่วนทางเศรษฐกิจที่ใกล้ชิดกันยิ่งขึ้น ไทย – นิวซีแลนด์
                             คณะรัฐมนตรีมีมตเห็นชอบและอนุมัติตามที่กระทรวงพาณิชย์ (พณ.) เสนอ ดังนี้
                             1. เห็นชอบร่างพิธีสารเพื่อแก้ไขภาคผนวก 3 ของความตกลงความเป็นหุ้นส่วนทางเศรษฐกิจที่ใกล้ชิดกันยิ่งขึ้น ไทย – นิวซีแลนด์
                             2. อนุมัติให้รัฐมนตรีว่าการกระทรวงพาณิชย์เป็นผู้ลงนามร่างพิธีสารฯ ทั้งนี้ หากมีการแก้ไขถ้อยคำที่มิใช่สาระสำคัญและไม่ขัดต่อผลประโยชน์ของไทย ให้ พณ.  ดำเนินการตามมติคณะรัฐมนตรีเมื่อวันที่ 30 มิถุนายน 2558 และเมื่อลงนามแล้วให้ส่งคณะกรรมการประสานงานสภานิติบัญญัติแห่งชาติพิจารณา แล้วเสนอสภานิติบัญญัติแห่งชาติทำหน้าที่รัฐสภาพิจารณาให้ความเห็นชอบพิธีสารฯ ก่อนแสดงเจตนาให้มีผลผูกพันต่อไป
                             3. มอบหมายให้กระทรวงการต่างประเทศดำเนินการออกหนังสือมอบอำนาจเต็ม (Full Powers) ให้รัฐมนตรีว่าการกระทรวงพาณิชย์เป็นผู้ลงนามในร่างพิธีสารเพื่อแก้ไขภาคผนวก 3 ของความตกลงความเป็นหุ้นส่วนทางเศรษฐกิจที่ใกล้ชิดกันยิ่งขึ้น ไทย – นิวซีแลนด์
                             4. มอบหมายให้ พณ. รับความเห็นของกระทรวงการต่างประเทศและสำนักงานคณะกรรมการกฤษฎีกาไปดำเนินการเพื่อให้ประชาชนเข้ามามีส่วนร่วมในการแสดงความคิดเห็นและได้รับการเยียวยาที่จำเป็นอันเกิดจากผลกระทบของการทำพิธีสารฯ ตามมาตรา 175 วรรคสี่ ของรัฐธรรมนูญแห่งราชอาณาจักรไทย
                             5. มอบหมายให้กระทรวงการต่างประเทศดำเนินการจัดทำหนังสือแจ้งการมีผลใช้บังคับของพิธีสารฯ เมื่อสภานิติบัญญัติแห่งชาติทำหน้าที่รัฐสภามีมติเห็นชอบพิธีสารดังกล่าว และ พณ. ได้มีหนังสือแจ้งยืนยันไปยังกระทรวงการต่างประเทศแล้วว่าได้ดำเนินกระบวนการต่าง ๆ ที่จำเป็นสำหรับการมีผลใช้บังคับของพิธีสารฯ  เสร็จสิ้นแล้ว
                             6. มอบหมายให้ พณ. รับความเห็นของกระทรวงการคลังไปพิจารณาดำเนินการต่อไป และให้ พณ.  กระทรวงเกษตรและสหกรณ์ กระทรวงวิทยาศาสตร์และเทคโนโลยี กระทรวงอุตสาหกรรม และสำนักงานคณะกรรมการการส่งเสริมการลงทุน รับความเห็นของสำนักเลขาธิการคณะรัฐมนตรีไปพิจารณาต่อไปด้วย
                             ร่างพิธีสารฯ มีสาระสำคัญเป็นการแก้ไขปริมาณการนำเข้าสินค้าที่มีมาตรการปกป้องพิเศษ (SSG) ตามบัญชีแนบท้ายภาคผนวก 3 ของความตกลงความเป็นหุ้นส่วนทางเศรษฐกิจที่ใกล้ชิดกันยิ่งขึ้น ไทย – นิวซีแลนด์ (TNZCEP) โดยเพิ่มปริมาณการนำเข้า (Trigger volume) ของสินค้า 3 รายการ (6 พิกัดสินค้า) ของไทย ได้แก่  หางนม  ไขมันเนย และเนยแข็ง โดยให้เริ่มมีผลในทางปฏิบัติภายในปี 2560
 
13. เรื่อง  กรอบการเจรจาสนธิสัญญาว่าด้วยการส่งผู้ร้ายข้ามแดน  สนธิสัญญาว่าด้วยการโอนตัวผู้ต้องคำพิพากษาและความร่วมมือในการบังคับให้เป็นไปตามคำพิพากษาคดีอาญาและสนธิสัญญาว่าด้วยความช่วยเหลือซึ่งกันและกันในเรื่องทางอาญา  
                   คณะรัฐมนตรีมีมติเห็นชอบและอนุมัติตามที่กระทรวงการต่างประเทศ (กต.) เสนอ ดังนี้
                   1. เห็นชอบในหลักการกรอบการเจรจาสนธิสัญญา 3 ประเภท ได้แก่  สนธิสัญญาว่าด้วยการส่งผู้ร้ายข้ามแดน  สนธิสัญญาว่าด้วยการโอนตัวผู้ต้องคำพิพากษาและความร่วมมือในการบังคับให้เป็นไปตามคำพิพากษาคดีอาญา (สนธิสัญญาว่าด้วยการโอนตัวนักโทษ) และสนธิสัญญาว่าด้วยความช่วยเหลือซึ่งกันและกัน ในเรื่องทางอาญา  และให้ กต. รับความเห็นของสำนักงานอัยการสูงสุดไปพิจารณาดำเนินการในส่วนที่เกี่ยวข้องต่อไป
                   2. อนุมัติให้คณะผู้แทนฝ่ายไทยสามารถใช้กรอบการเจรจาทั้ง 3 ประเภท  ในการกำหนดท่าทีใน การเจรจาสนธิสัญญาทั้ง 3 ประเภทกับประเทศต่าง ๆ รวมทั้งในกรอบพหุภาคี  โดยให้ กต. เป็นหน่วยงานประสานส่วนราชการที่เกี่ยวข้องเพื่อพิจารณาจัดทำสนธิสัญญาทั้ง 3 ฉบับ และนำเรื่องดังกล่าวเสนอคณะรัฐมนตรีตามขั้นตอนต่อไป
                   3. ส่วนประเด็นการขออนุมัติให้คณะผู้แทนฝ่ายไทยในการเจรจาสนธิสัญญาทั้ง 3 ประเภท นั้นให้ กต. ดำเนินการให้เป็นไปตามกฎหมายระเบียบ และมติคณะรัฐมนตรีที่เกี่ยวข้องต่อไปด้วย
                   สาระสำคัญของเรื่อง 
                   กต. รายงานว่า การจัดทำสนธิสัญญาว่าด้วยการส่งผู้ร้ายข้ามแดน สนธิสัญญาว่าด้วยการโอนตัวนักโทษ  และสนธิสัญญาว่าด้วยความช่วยเหลือซึ่งกันและกันในเรื่องทางอาญาเป็นการส่งเสริมความร่วมมือระหว่างประเทศในเรื่องทางอาญา  รวมทั้งความร่วมมือด้านการยุติธรรมและการปราบปรามอาชญากรรมระหว่างประเทศคู่ภาคี  โดยการมีสนธิสัญญาทั้ง 3 ประเภทซึ่งจะช่วยให้ประเทศคู่ภาคีทราบถึงหลักเกณฑ์และกระบวนการที่แน่นอนในการขอความร่วมมือระหว่างประเทศ นอกจากนั้น การโอนตัวนักโทษสามารถดำเนินการได้เฉพาะในกรณีที่ประเทศผู้โอนและประเทศผู้รับโอนมีสนธิสัญญาระหว่างกัน  และสำหรับบางประเทศหรือเขตบริหารพิเศษ เช่น เนเธอร์แลนด์และฮ่องกง  การให้ความร่วมมือเรื่องการส่งผู้ร้ายข้ามแดนก็จำเป็นต้องมีสนธิสัญญาระหว่างกันเช่นกัน 
                   ทั้งนี้  ที่ผ่านมาไทยได้เจรจาจัดทำสนธิสัญญาทั้ง 3 ประเภทบนพื้นฐานของหลักการภายใต้บทบัญญัติของกฎหมายที่เกี่ยวข้อง กล่าวคือ  พระราชบัญญัติส่งผู้ร้ายข้ามแดน พ.ศ. 2551 พระราชบัญัญัติการปฏิบัติเพื่อความร่วมมือระหว่างประเทศในการดำเนินการตามคำพิพากษาคดีอาญา พ.ศ. 2527 และพระราชบัญญัติความร่วมมือระหว่างประเทศในเรื่องทางอาญา พ.ศ. 2535 และบนพื้นฐานของสนธิสัญญาทั้ง 3 เรื่องที่ไทยเคยจัดทำไว้กับประเทศอื่น ๆ ดัวย 
                   วัตถุประสงค์ของกรอบการเจรจา คือ ส่งเสริมการให้ความร่วมมือระหว่างประเทศคู่เจรจาในการปราบปรามอาชญากรรมอย่างมีประสิทธิภาพ โดยขอบเขตของสนธิสัญญา ครอบคลุมเฉพาะเรื่องความร่วมมือเกี่ยวกับการส่งผู้ร้ายข้ามแดน โดยไม่รวมถึงความร่วมมือเกี่ยวกับการโอนตัวผู้ต้องคำพิพากษาและการบังคับให้เป็นไปตามคำพิพากษาคดีอาญา  (การโอนตัวนักโทษ)  หรือการให้ความช่วยเหลือซึ่งกันและกันในเรื่องทางอาญาที่ไม่มีความเกี่ยวข้องกับการส่งผู้ร้ายข้ามแดน
 
14. เรื่อง ขออนุมัติการจัดทำและลงนามร่างแผนความร่วมมือด้านวิทยาศาสตร์และเทคโนโลยี ปี 2560 – 2562 ระหว่างกระทรวงวิทยาศาสตร์และเทคโนโลยีแห่งราชอาณาจักรไทยกับกระทรวงวิทยาศาสตร์และเทคโนโลยีแห่งสาธารณรัฐอินเดีย 
                   คณะรัฐมนตรีมีมติเห็นชอบและอนุมัติตามที่กระทรวงวิทยาศาสตร์และเทคโนโลยี (วท.) เสนอ  ดังนี้ 
                   1. เห็นชอบและอนุมัติให้มีการลงนามในร่างแผนความร่วมมือด้านวิทยาศาสตร์และเทคโนโลยี ปี 2560 – 2562 ระหว่าง วท. แห่งราชอาณาจักรไทย กับ วท. แห่งสาธารณรัฐอินเดีย  ทั้งนี้ หากมีความจำเป็นต้องแก้ไขปรับปรุงถ้อยคำของร่างแผนความร่วมมือฯ ในส่วนที่มิใช่สาระสำคัญ เพื่อให้สอดคล้องกับผลประโยชน์และนโยบายของไทย ให้ วท. หารือร่วมกับกรมสนธิสัญญาและกฎหมาย กระทรวงการต่างประเทศ (กต.) เพื่อพิจารณาดำเนินการในเรื่องนั้น ๆ แทนคณะรัฐมนตรี โดยไม่ต้องนำเสนอคณะรัฐมนตรีเพื่อพิจารณาอีกครั้ง
                   2. อนุมัติให้ปลัดกระทรวงวิทยาศาสตร์และเทคโนโลยีหรือผู้ที่ได้รับมอบหมายเป็นผู้ลงนามในร่างแผนความร่วมมือฯ
                   สาระสำคัญของร่างแผนความร่วมมือด้านวิทยาศาสตร์และเทคโนโลยี ปี 2560–2562 (Programme of Cooperation in the Fields  of Science and Technology for the Period of 2017-2019)  ระหว่าง วท. แห่งราชอาณาจักรไทยกับ วท. แห่งสาธารณรัฐอินเดีย จัดทำขึ้นเพื่อเป็นกรอบในการดำเนินความร่วมมือด้านวิทยาศาสตร์และเทคโนโลยีระหว่างไทย – อินเดีย  โดยครอบคลุมประเด็นสาขาความร่วมมือต่าง ๆ  ได้แก่  1. วิทยาศาสตร์การเกษตร  2. ดาราศาสตร์ 3. เทคโนโลยีชีวภาพ 4. พลังงานหมุนเวียน  5. เทคโนโลยีทัศนศาสตร์และโฟโตนิกส์  [วิทยาศาสตร์และเทคโนโลยีของการสร้างและควบคุมแสง (โฟตอน)] 6. วิทยาศาสตร์อวกาศรวมถึงการประยุกต์ใช้ภูมิอวกาศ  7. ชีววิทยาศาสตร์ 8. เทคโนโลยีอาหาร  9. สาขาอื่น ๆ ที่สนใจร่วมกัน
 
15. เรื่อง ขออนุมัติการลงนามในแถลงการณ์ร่วมว่าด้วยความร่วมมือด้านการป้องกัน ยับยั้ง และขจัดการทำประมงผิดกฎหมาย ขาดการรายงาน และไร้การควบคุมระหว่างกระทรวงเกษตรและสหกรณ์แห่งราชอาณาจักรไทยและกระทรวงเกษตร ป่าไม้ และประมงแห่งประเทศญี่ปุ่น
                   คณะรัฐมนตรีมีมติเห็นชอบและอนุมัติตามที่กระทรวงเกษตรและสหกรณ์ (กษ.) เสนอ ดังนี้
                   1. เห็นชอบและอนุมัติให้มีการลงนามในแถลงการณ์ร่วมว่าด้วยความร่วมมือด้านการป้องกัน ยับยั้ง และขจัดการทำประมงผิดกฎหมาย ขาดการรายงานและไร้การควบคุมระหว่างกระทรวงเกษตรและสหกรณ์แห่งราชอาณาจักรไทยและกระทรวงเกษตร ป่าไม้ และประมงแห่งประเทศญี่ปุ่น
                   2. อนุมัติในหลักการว่า ก่อนที่จะมีการลงนาม หากมีความจำเป็นที่จะต้องปรับปรุงแก้ไขแถลงการณ์ร่วมฯ ในประเด็นที่ไม่ใช่หลักการสำคัญ ให้ กษ. ดำเนินการได้โดยไม่ต้องเสนอคณะรัฐมนตรีพิจารณาอีก
                   3. อนุมัติให้รัฐมนตรีว่าการกระทรวงเกษตรและสหกรณ์หรือผู้ที่รัฐมนตรีว่าการกระทรวงเกษตรและสหกรร์มอบหมาย เป็นผู้ลงนามในร่างแถลงการณ์ร่วมฯ
                    สาระสำคัญของแถลงการณ์ฯ เป็นการกำหนดรายละเอียดและแนวทางในการดำเนินความร่วมมือด้านการต่อต้านการทำประมงผิดกฎหมาย การดำเนินการตามมาตรการรัฐเจ้าของธง รัฐเจ้าของท่า รัฐชายฝั่ง การคงสถานะความเป็นรัฐเจ้าของตลาดและสนับสนุนกิจกรรมที่เกี่ยวข้องกับการประมงที่ถูกกฎหมายโดย (1) ส่งเสริมการอนุรักษ์และการแสวงหาประโยชน์ของแหล่งทรัพยากรทางทะเลอย่างยั่งยืน (2) สนับสนุนการใช้เครื่องมือที่มีประสิทธิภาพในองค์กรระดับภูมิภาคและระดับนานาชาติ ซึ่งได้รับการออกแบบมาเพื่อต่อต้านการทำประมงผิดกฎหมาย ขาดการรายงาน และไร้การควบคุม (3) เน้นย้ำถึงความสำคัญของเครื่องมือที่มีประสิทธิภาพซึ่งจำเป็นต่อการป้องกันไม่ให้ผู้ที่ทำการประมงผิดกฎหมาย ขาดการรายงาน และไร้การควบคุมได้รับประโยชน์จากกิจกรรมที่ผิดกฎหมายของตน (4) พิจารณาระบบสำหรับการแลกเปลี่ยนข้อมูลเกี่ยวกับกิจกรรมการทำประมงที่น่าสงสัยหรือถูกตัดสินว่ากระทำผิดกฎหมาย (5) กระตุ้นให้มีการใช้มาตรการรัฐเจ้าของท่าในระดับประเทศ ระดับภูมิภาค และระดับโลก (6) ทำงานร่วมกันเป็นองค์ประกอบความร่วมมือในการกำหนดมาตรการที่มีประสิทธิภาพในการต่อต้านการทำประมงผิดกฎหมาย ขาดการรายงานและไร้การควบคุม โดยมุ่งสู่มาตรการการบริหารจัดการในระดับโลก (7) ทำงานร่วมกันเพื่อปรับปรุงเอกสารข้อมูลการจับสัตว์น้ำ และการรับรองการจับสัตว์น้ำระดับพหุภาคี รวมทั้งข้อมูลทางอิเล็กทรอนิกส์เพื่อเสริมสร้างการตรวจสอบย้อนกลับของผลิตภัณฑ์ประมงทั่วโลก
 
16. เรื่อง (ร่าง) แผนที่นำทางการลดก๊าซเรือนกระจกของประเทศ ปี พ.ศ. 2564–2573 (Thailand’s Nationally Determined Contribution Roadmap on Mitigation 2021–2030)
                             คณะรัฐมนตรีมีมติเห็นชอบ (ร่าง) แผนที่นำทางการลดก๊าซเรือนกระจกของประเทศ ปี พ.ศ. 2564–2573 (Thailand’s Nationally Determined Contribution Roadmap on Mitigation 2021–2030) และมอบหมายหน่วยงานที่เกี่ยวข้องดำเนินการตามที่กระทรวงทรัพยากรธรรมชาติและสิ่งแวดล้อม (ทส.) เสนอ
                             สาระสำคัญของ (ร่าง) แผนที่นำทาง ฯ จะเป็นกรอบการดำเนินงานเพื่อเป็นไปตามเป้าหมานการลดก๊าซเรือนกระจกของประเทศที่ร้อยละ 20 ภายในปี พ.ศ. 2573 โดยจะดำเนินการใน 3 สาขาหลัก ได้แก่ สาขาพลังงานและขนส่ง สาขากระบวนการทางอุตสาหกรรมและการใช้ผลิตภัณฑ์ และสาขาการจัดการของเสีย ซึ่งเป็นสาขาที่แผนหลักของหน่วยงานมีความพร้อม และมีศักยภาพในการดำเนินงานที่สามารถสนับสนุนการลดก๊าซเรือนกระจกได้คิดเป็นศักยภาพในการลดก๊าซเรือนกระจก ณ ปี พ.ศ. 2573 ทั้งสิ้น 115.6 ล้านตันคาร์บอนไดออกไซด์เทียบเท่า (Mt– CO2e) ซึ่งเกินกว่าเป้าหมายการลดที่ร้อยละ 20 หรือที่ 111 ล้านตันคาร์บอนไดออกไซด์เทียบเท่า
                             นอกจากนี้ เป็นกรอบการดำเนินงานที่จะนำไปสู่การบรรลุเป้าหมายการลดก๊าซเรือนกระจกของประเทศ ซึ่งประเทศไทยได้ยื่นข้อเสนอการมีส่วนร่วมของประเทศในการลดการปล่อยก๊าซเรือนกระจกต่อสำนักเลขาธิการอนุสัญญาสหประชาชาติ เมื่อวันที่ 1 ตุลาคม 2558 โดยมีเป้าหมายการลดก๊าซเรือนกระจกในปี พ.ศ. 2573 ที่ร้อยละ 20–25 จากกรณีดำเนินการปกติจึงจำเป็นต้องได้รับการผลักดันจากระดับนโยบายอย่างเป็นรูปธรรมและต่อเนื่อง ประกอบกับต้องอาศัยความร่วมมือจากทุกกระทรวงที่เกี่ยวข้องและภาคส่วนต่าง ๆ รวมทั้งภาคธุรกิจเพื่อระดมทรัพยากรร่วมบูรณาการขับเคลื่อนการดำเนินงานด้านการเปลี่ยนแปลงสภาพภูมิอากาศให้บังเกิดผลสำเร็จเป็นรูปธรรมและบรรลุตามเป้าหมายดังกล่าวได้
 



แต่งตั้ง



 
17. เรื่อง การแต่งตั้งกรรมการผู้ทรงคุณวุฒิในคณะกรรมการส่งเสริมคุณธรรมแห่งชาติ  ตามระเบียบสำนักนายกรัฐมนตรีว่าด้วยการส่งเสริมคุณธรรมแห่งชาติ พ.ศ. 2550
                   คณะรัฐมนตรีมีมติเห็นชอบตามที่กระทรวงวัฒนธรรมเสนอแต่งตั้งกรรมการผู้ทรงคุณวุฒิในคณะกรรมการส่งเสริมคุณธรรมแห่งชาติ  จำนวน 10 รูป/คน แทนชุดเดิมที่ครบวาระการดำรงตำแหน่งสองปีแล้ว เมื่อวันที่ 9 มีนาคม 2560  ดังนี้  1.พระพรหมบัณฑิต  (ประยูร  ธมฺมจิตฺโต) 2. พระศากยวงศ์วิสุทธิ์  (อนิลมาน  ธมฺมสากิโย 3. นางฉวีรัตน์  เกษตรสุนทร           4. พลอากาศเอก  วีรวิท  คงศักดิ์  5. พลเอก ศรุต  นาควัชระ 6. นายสุวิทย์ กิ่งแก้ว  7. นายอรุณ  บุญชม  8. มุขนายก ชูศักดิ์  สิริสุทธิ์ 9. นายปานชัย  สิงห์สัจเทพ  10. นางพงษ์ทิพย์     เทศะภู  
                   ทั้งนี้  ตั้งแต่วันที่ 23 พฤษภาคม 2560 เป็นต้นไป
 
18. เรื่อง การโอนข้าราชการมาแต่งตั้งให้ดำรงตำแหน่งผู้ตรวจราชการพิเศษประจำสำนักนายกรัฐมนตรี   (สำนักนายกรัฐมนตรี)
                   คณะรัฐมนตรีมีมติอนุมัติตามที่สำนักนายกรัฐมนตรีเสนอขอรับโอน นายชาญเชาวน์   ไชยานุกิจ ปลัดกระทรวง (นักบริหารระดับสูง) สำนักงานปลัดกระทรวง กระทรวงยุติธรรม และแต่งตั้งให้ดำรงตำแหน่งผู้ตรวจราชการพิเศษประจำสำนักนายกรัฐมนตรี (นักบริหารระดับสูง) สำนักงานปลัดนายกรัฐมนตรี   สำนักนายกรัฐมนตรี ทั้งนี้ ตั้งแต่วันที่ทรงพระกรุณาโปรดเกล้าฯ แต่งตั้ง เป็นต้นไป
 
19. เรื่อง การแต่งตั้งข้าราชการพลเรือนสามัญให้ดำรงตำแหน่งประเภทบริหารระดับสูง (กระทรวงยุติธรรม)
                   คณะรัฐมนตรีมีมติอนุมัติตามที่กระทรวงยุติธรรมเสนอแต่งตั้ง นายวิศิษฏ์ วิศิษฏ์สรอรรถ   อธิบดีกรมพินิจและคุ้มครองเด็กและเยาวชน ให้ดำรงตำแหน่ง ปลัดกระทรวง สำนักงานปลัดกระทรวง กระทรวงยุติธรรม  เพื่อทดแทนผู้ครองตำแหน่งเดิมที่โอนไปดำรงตำแหน่ง ผู้ตรวจราชการพิเศษประจำสำนักนายกรัฐมนตรี   (นักบริหารระดับสูง) สำนักงานปลัดสำนักนายกรัฐมนตรี สำนักนายกรัฐมนตรี ทั้งนี้  ตั้งแต่วันที่ทรงพระกรุณาโปรดเกล้าฯ แต่งตั้ง เป็นต้นไป
 
20. เรื่อง การแต่งตั้งผู้รักษาราชการแทนรัฐมนตรีว่าการกระทรวงดิจิทัลเพื่อเศรษฐกิจและสังคม
                    คณะรัฐมนตรีมีมติอนุมัติตามที่กระทรวงดิจิทัลเพื่อเศรษฐกิจและสังคม เสนอ ดังนี้
                    1. อนุมัติเป็นหลักการมอบหมายให้รัฐมนตรีว่าการกระทรวงวัฒนธรรม (นายวีระ โรจน์พจนรัตน์)เป็นผู้รักษาราชการแทนรัฐมนตรีว่าการกระทรวงดิจิทัลเพื่อเศรษฐกิจและสังคม เป็นลำดับที่ 3
                    2. ให้รัฐมนตรีว่าการกระทรวงวัฒนธรรม รักษาราชการแทนรัฐมนตรีว่าการกระทรวงดิจิทัลเพื่อเศรษฐกิจและสังคม ระหว่างวันที่ 23 – 25 พฤษภาคม 2560
 
………………………………………….
 
  



ที่มา : http://www.thaigov.go.th/news/contents/details/3933